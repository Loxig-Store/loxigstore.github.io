---
layout: post
title:  Azizler Günü ve Cadılar Bayramı
date:   2019-11-01 18:04:55 +0300
image:  the_saints_day.jpg
tags:   Din Sanat Resim 
---
Azizler Günü nedir?
-
Azizler Günü, Hristiyanlıkta bilinen ve bilinmeyen tüm azizlerin anıldığı kutsal gündür. Batı Kiliselerinde 1 Kasım'da, Doğu Kiliselerinde Hamsin'den (Pentekost) sonraki ilk Pazar günü kutlanır.

Kökeni kesin olarak bilinmemektedir ancak Doğu Kiliselerinde 13 Mayıs, Şehitler Günü olarak kutlanırdı. Papa IV. Boniface 13 Mayıs 609 tarihinde Roma'daki Panteon tapınağını Kutsal Bakire ve tüm şehitlere adanmış bir kilise haline getirdi. Papa III. Gregor döneminde azizler de şehitlerle birlikte anılmaya başlandı ve Roma'daki Aziz Petrus Şapeli 1 Kasım'da tüm azizlere adandı. İngiliz teolog Alcuin'in 800 yılına ait kayıtlarında 1 Kasım, Azizler Günü olarak geçer. 9. yüzyıla ait bir takvimde de aynı kayda rastlanıldı. 837 yılında Papa IV. Gregor bu günün kilise genelinde kutsal bir gün haline getirilmesini sağladı. Ortaçağ İngiltere'sinde bu gün "All Hallows" (Tüm Azizler) festivali olarak bilinirdi ve arifesinin gecesi de "Halloween" (Azizler Gecesi) olarak kutlanırdı. Halloween günümüzde Batı dünyasında yaygın olarak kutlanan bir bayramdır ve Türkçede Cadılar Bayramı olarak bilinir.
